Firma outsourcingowa to, najprościej mówiąc, firma, która pozyskuje klientów i pomaga im wykonać projekty informatyczne – siłami zatrudnianych przez siebie programistów. Taki klient może albo “wydzierżawić” programistów (czasem nawet jednego czy dwóch), albo też zlecić firmie outsourcingowej wykonanie całego projektu (np. gotowej aplikacji mobilnej) od początku do końca. Współpraca między firmą outsourcingową a klientem jest ustalana indywidualnie i zależna od firmy, jak i jej polityki. Firmy tego typu zwykle chcą, aby ich programiści byli opłacani za godzinę pracy.

Jakie stawki taka firma pobiera od swoich klientów? Różnie: od €10/h aż po €50/h (lub nawet więcej) w zależności od profilu i doświadczenia „dzierżawionych” programistów. Spora część tej kwoty trafia do samych programistów, ale firmy outsourcingowe muszą też utrzymać administrację, opłacić sprzęt, biuro… ogólnie całą firmę. Tego typu firmy chłoną nowych pracowników, gdyż im więcej programistów, tym więcej mogą wziąć zleceń, a – co za tym idzie – więcej zarabiają. Bardzo szybko jednak taka firma może “spuchnąć” i jej właściciele będą mieli problem z zarządzaniem. Wadą tego modelu jest więc podatność na nastroje gospodarcze – jeżeli kilku klientów nagle odejdzie, to firma outsourcingowa może wpaść w poważny kryzys.